ULUG‘BEK HAMDAM
LOLA
(HIKOYA)
Shundoq ro’baro’mda qoya – qirrador toshli, tik va bahaybat. Ustida
hilpirab turgan alvonrang, afsonaviy go’zal lolaga hamma o’zini uradi.
Osmon qizg’ish, qora va oq — olachipor bulutdan ko’ylak kiygan. Na tun
va na kun, allaqanday aralash palla. Pastdan qaraganda bularning
hammasi jonlarga qutqu solarak yuksak qoyaning tepasida
tebranayotgan gulning ortida muhtasham manzara yaratgan.
Nazarimda osmonning eng oliy orzusi ushalgandi — bezangan ko’yi
lolaning atrofida parvona. Tubanda nima gap? Odamlar qanchasi
qoyaga tirmashib, sehrli chechak sari ko’tarilayotgan, qanchasr qulab,
yuzlarcha metr pastda qolgan toshlarga urilib parchalangan.
Masofaning hatto o’rtasigacha hali hech zot yetolmagan. Axir bunda
shunday uchmalar mavjud ediki, boshqa tikliklardan eson-omon oshgan
sanoqli kishilar ham aynan shu uchmalarda hayot bilan
vidolashayotgandi. Lekin, ajabo, shularni ko’rib turgan bani inson, tik
qoyani zabt etib lolaga borish imkoniyatidan naqadar uzoq ekanligiga
boshqalarning qismati-la ming bor, million bor iqror bo’lgan,
bo’layotgan odamzod nechun o’z havoyi orzusidan voz kechmaydi?
Nechun ko’ra-bila turib o’zini chiqib bo’lmas jahannamga otadi? Tag’in
undan sog’-salomat o’tishga umidvor bo’ladi?.. Shularni so’rab bilayin,
deya bir-biriga gal bermay qoyaga yopishayotganlarga yaqinlashaman.
Birovi bahaybat xarsangga oyog’ini endi qo’yishi bilan yelkasidan tortib
o’zimga qaratdim-da, savollarga ko’mib tashladim. U esa hech nima
demadi, faqat istehzoli jilmaydi-da, ko’rsatkich barmog’i ila lolaga
ishora qildi. So’ng toshga tirmashib, chumolidek g’imirlagancha tobora
ilgarilab ketayotgan olomon ichiga singib yo’qoldi. Men bo’lsam
yuqoriga qarab sanoqsiz odamlardan, ularning betartib harakatlaridano’zga hech vaqoni ko’rmadim. Keyin qoyadan andak uzoqlashdim-da,
takror boqdim:
LOLA!.. Yodimga beixtiyor Ka’ba va unga ilinj bilan chor tomondan
oshiqib-ko’pchib kelayotgan million-million odamlar suvrati tushdi. Lola
misli quyosh ediyu qolganlar yo’ldosh – uning atrofida parvona...
Mulohazalarim pishib yetilmayoq ulardan voz kechdim: axir lola meni...
faqat meni imlayotir! Qolganlardan yuz o’girganga o’xshaydi, axir
mengagina e’tibor berayotir, menigina huzuriga chorlayotir! Oh, u
bunchalar jozibali bo’lmasa, yuragim bunchalar to’lib-toshmasa!..
Shuncha odamning orasidan meni saylab oldimi, demak, oldiga shikast
yemay yuksala olishimni biladi va men bu ishning uddasidan chiqaman!
Bunday imkoniyat har kimga ham nasib etavermaydi, foydalanib qolish
zarur. Eh, bunchalar baxtli bo’lmasam!..
Otilib borib oyog’imni haligi xarsangga qo’ygandim, kimdir yelkamdan
tortib o’ziga qaratdi. Qayrilib boqsam, qandaydir yigitcha. Allaqachon
yuqorilab ketgan odamga men bergan savolni endi u menga berardi.
Yigitchaga bir muddat tikilib qoldim, uni o’zimning — lola huzuriga taklif
etilgan baxtiyorning qarshisida benihoya g’arib va aftoda ko’rdim. Bir
lahza achindim unga. Biroq lom-mim demadim. Bilmayman, qanday
ma’noda jilmaydim-da, yuksaklikka — lolaga imo qilgancha yo’limda
davom etdim.
Ko’tarilish og’ir edi. Ba’zan qo’l va oyoq qo’ygani g’adir-budir toshlar,
o’ydim-chuqur joylar bo’lsa, ba’zan na unisi va na bunisi topila qolardi.
Shunda butun borlig’imni silliq toshlarga berib sirpanaman-da, tahlikali
masofani bosib o’tgach, orqaga ko’z tashlab, dahshatga tushaman.
Lekin ko’nglimda lolaning yodi, uning menga, faqat menga ko’rsatgan
iltifoti... Buni xayolimga keltirsam, o’zimni har qanday do’zaxga otishga
tayyor ko’raman. Bir payt chamasi ikki quloch oldinroqda tirmashib
ketayotgan odam dod solib, qo’l va oyoqlarini kapalak qanotlaridek
hilpiratgancha tubanga – tumanlik va bulutlar qa’riga tushib ketdi.
Lchimda nimadir “shuv” etdi — o’lim sharpasi yuragimni birrov silab
o’tdi. “Nahotki, bu senga saboq bo’lmasa, nodon? Nahotki, sen yetibboraman, deb o’ylasang? Axir manzilga hali uzoq... Shunchalarki, hatto
ko’zlarimning nuri yetmaydi unga!..”
Parishonligimdan foydalanib, kimdir yelkamga oyoq qo’ydi-da, bir
siltanib qo’lini teparoqdagi toshga mixladi. Turtkidan oyog’im ilinib
turgan tosh ko’chdi va sirpangan ko’yi pastga keta boshladim —
ALVIDO! — xayolimga kelgan so’zning ta’migacha tuydim, sasigacha
eshitdim... Lekin Xudoga shukr, qo’llarim qayerdadir yana bir toshga
ilashdi-da, meni muqarrar halokatdan qutqarib qoldi. Quyida esa
mening oyog’imdan ko’chgan toshga tosh va odam ilashib, dahshatli
voqea sodir bo’layotgandi... Ko’zimni chirt yumdim. Qancha kishilarning
uvol bo’lganini qalbim sezdi. Endi nima bo’ladi? Bir zum avvalgi
xotirjamlik endi qayda bor? Lolaning oldiga qay yuz bilan boraman
endi?
Unga yetishganimda ham ko’nglimning bir chetini begunoh
odamlarning yodi mudom kemirib turadi-ku, axir!..
Ammo men ataylab qilmadim, buning ustiga meni anavi muttaham
itarib yubordi. Asl gunohkor — u, aslo men emas! — oqlov qidirib
ketaman turib-turib. So’ng muttahamga qaradim: u-da meni kuzatib
irjayib turgan ekan. Ko’zim ko’ziga tushishi bilan mazax qila boshladi.
Tavba, umrida birovga dushmanlik qilmagan va o’ziga kimsani raqib
hisoblamagan odam bo’lsam, nima istaydi bu? “Raqibim” tosh ota
boshladi – yo qudratingdan, bu tag’in nimasi? O’ylagunimcha bo’lmay,
bittasi yuzimga kelib tegdi, ko’zimdan naq o’t chiqib ketdi. Og’riq va
alam shu darajada kuchli bo’ldiki, beixtiyor hayqirdim: “Ey Xudo, shu
la’natini jazolamasang rozi emasman!..”
Nimaga yomon niyat qildim, birovning bolasiga o’lim tiladim? — o’zimni
kechirmayman. Mening bir oz avvalgi gunohlarim endigisi oldida bir pul
ekan. Nega shunday? Axir boya oyog’im ostidan ko’chgan toshdan
yuzlarcha odam nobud bo’lgandi, endi birgina, u ham bo’lsa, allaqanday
hayvonsifat... Mulohazalar ko’nglimga taskin berolmaydi. Faqat
o’rtanaman. Negadir o’zimni sharqirab oqib turgan suvga otgim, unda
to’yib-to’yib cho’milgim keladi. Bu orada “raqibim” o’pirilib ketgantoshni changallagancha pastlarda qolgan tumanliklar tubiga tushib g’arq
bo’lgandi...
Anchagacha harakatsiz qotaman. Nihoyat, vaqt o’z ishini qiladi.
Yodimga yana lola, uning chorlashlari, va’dalari tushadi. Yuragim takror
hapriqadi. Yana hayotga, quvonchga talpinuvchi qudrat butun
borlig’imni band etayotganini va mening unga bo’ysunishdan, egasining
ketidan ketgan itdek orqasidan ergashishdan o’zga ilojim yo’qligini
chuqur anglayman. Qilmishim, uning iztirobi bora-bora qalbimni tark
etadi. Faqat yodigina ahyon-ahyon ko’ngilni g’ash qiladi.
Endi mening butun fikru dardim lola! G’alati og’riq aralash sevinch bilan
unga talpinaman. Nimalar xayolga kelmaydi, deysiz o’z botinimdagi
tuyg’u kuchini salmoqlaganda. Lekin orzuimga erishganda nasib
etadigan huzurning qiyosini hech topolmaydiganga o’xshayman. Axir
o’shaning uchun yo’lga chiqmadimmi, mashaqqatlar chekmadimmi,
qurbonlar bermadimmi? Demak, olg’a va yana olg’a!..
Nihoyat, o’sha tik qoya! Yon-verimga alanglayman: qumursqadek
yopirilib kelayotganlardan faqat bir nechaginasi qolibdi. “Qismat!” –
sovuq mulohaza yuritaman. Birpasdan keyin o’ylarimga chek qo’yaman-
da, cho’qqini ishg’ol etishga bag’ishlayman o’zimni.
Bu orada g’oyat siyraklashib qolgan odamlar ham birin-sirin qulab,
osmonning bag’ridan uzilib-uchib allaqaysi burchaklarga g’arq bo’lgan
yulduzlardek yitadilar. Bu to’siqdan o’tish odam bolasining qo’lidan
keladimi – ikkilanaman bir zum. Lekin vo darig’, qoya qarshisida
mengina. Demak, lolaning va’dasi haq! Yuragimning duk-duklari qo’l va
oyoqlarimga kuch ato etadi. Butun borlig’im yaltiroq, sirpanchiq, bu
ham yetmagandek alifdek tik qoyalarga qo’l va oyoq bo’lib yopishadi.
Biron yumushga o’zimni hech qachon bunchalar fido qilmagandim.
Borgan sari chumoliga aylanib ketaman go’yo. Ter suvdek oqadi. Ba’zan
qaltis vaziyatlarbo’lganda yuragimni vahm bosadi-yu, endi o’lsam ham
yo’limdan qaytmashgimni, bunga lolaning yodi izn bermasligini aniq
bilaman. O’rgimchak bo’lib o’rmalayman. Shu dovonni oshsam bas,
marra meniki! Inson bolasining xayoliga kelmagan baxt mengayorlaqaydi! Nafasim bo’g’zimga tiqilib entikaman... Vo ajab, nahotki
dunyoda shunday saodat bo’lsa va u menga nasib etsa!..
Shirin xayollar yaxshi-yu, lekin maqsadga borishimda xalaqit bera
boshlaydilar, mashaqqatim ortadi. O’zimni qo’lga olaman-da, orzularga
xarjlanayotgan kuchimni-da dovonni oshishga beraman. Endi aqlu
hushim, tan va jonim – butun borlig’im birlashadilar va men qiynalib
bo’lsa-da, xavfli cho’qqini oshib O’TAMAN! Hayhot, g’olibman!
Alhamdulilloh! Sevinchimdan zabt etilgan qoya ustida to’xtamay
osmonga sakrayman. Nihoyat charchab, o’sha yerda toshlarni
quchoqlab uxlayman... tush ko’raman. Tushimga ham shu dovon, uning
mashaqqatlari kiribdi. Men takror uni qo’lga kiritibman. Ammo oshib
o’tgach, ne ko’z bilan ko’rayinki, yuqorida yana odamzodning o’tishini
xayol ham qilib bo’lmaydigan son-sanoqsiz tik qoyalar ketma-ketligi
savlat to’kib turardi. “Dod!” deya baqirgancha uyg’onib ketaman. Lekin
yuqoriga qaramayman, yuragim betlamaydi. Negadir tubanlarda suzib
yurgan bulutlarni kuzataman. Zaminni, shovqin-suronli turmush
tashvishlarini, odamlarni qo’msayman. Biroq endi ortga yo’l yo’qligini
hamma narsadan ko’ra chuqurroq anglayman. Ko’kragimda og’riq
turadi. Paypaslanaman, timirskilanaman. Lekin baribir yuksakka
qarashga, u yerdagi haqiqatni bilishga mahkum etilganimni
unutolmayman. Ha, tavakkal qilish payti kelgandi: yo hayot, yo mamot!
Nihoyat, o’zimda neki qurb bor — barchasini to’playman-da, ko’zimni
yumgan ko’yi boshimni yuqoriga tomon ko’taraman. Yo Razzoq!
Yuragim hapriqib naq tomog’imga kelib tiqilarkan, ko’zimni ochaman...
Mutolaada bo‘ling:
t.me/e_kutubxona